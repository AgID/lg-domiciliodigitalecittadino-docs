1. Introduzione e riferimenti normativi
+++++++++++++++++++++++++++++++++++++++

Le presenti Linee Guida, adottate ai sensi dell’articolo 71 del decreto legislativo 7 marzo 2005, n. 82 e successive modifiche e integrazioni (di seguito CAD) e della Determina AgID n. 160 del 2018 recante “Regolamento per l’adozione di linee guida per l’attuazione del Codice dell’Amministrazione Digitale”, stabiliscono le modalità di realizzazione e gestione operativa dell’Indice nazionale dei domicili digitali delle persone fisiche e degli altri enti di diritto privato non tenuti all’iscrizione in albi professionali o nel Registro Imprese (di seguito indicato con l’acronimo INAD) nonché le modalità di accesso allo stesso.

L’INAD, ai sensi dell’articolo 6-quater del CAD, è realizzato e gestito dall’AGID (di seguito “Gestore INAD”) che vi provvede avvalendosi di InfoCamere S.c.p.A. quale struttura informatica delle Camere di commercio già deputata alla gestione dell’elenco INI-PEC, di cui all’articolo 6-bis del CAD.

Le presenti Linee Guida sono state redatte sulla scorta della seguente normativa di riferimento:

- CAD: articolo 1, comma 1, lett. n-ter, e articoli 3-bis, 6, 6-quater, 6-quinquies, 14-bis, 50, 64, 64-bis, 65 e 71;
- Regolamento (UE) n. 910/2014 del Parlamento europeo e del Consiglio del 23 luglio 2014 in materia di identificazione elettronica e servizi fiduciari per le transazioni elettroniche nel mercato interno e che abroga la direttiva 1999/93/CE [Regolamento eIDAS];
- Regolamento (UE) n. 2016/679 del Parlamento europeo e del Consiglio [GDPR];
- Decreto Legislativo 13 dicembre 2017, n. 217 recante “Disposizioni integrative e correttive al decreto legislativo 26 agosto 2016, n. 179, concernente modifiche ed integrazioni al Codice dell'amministrazione digitale, di cui al decreto legislativo 7 marzo 2005, n. 82, ai sensi dell'articolo 1 della legge 7 agosto 2015, n. 124, in materia di riorganizzazione delle amministrazioni pubbliche”;
- Decreto Legislativo 30 giugno 2003, n. 196 recante "Codice in materia di protezione dei dati personali", come da ultimo modificato e integrato dal decreto legislativo 10 agosto 2018, n. 101 [Codice in materia di protezione dei dati personali];
- Decreto del Presidente della Repubblica 28 dicembre 2000, n. 445 recante “Testo unico delle disposizioni legislative e regolamentari in materia di documentazione amministrativa” [TUDA].
2.4. Consultazione dell’INAD
============================

La consultazione on-line dell’INAD, ai sensi dell’articolo 6-quinquies del CAD, è consentita a chiunque senza necessità di autenticazione.

L’accesso ai dati contenuti nell’INAD avviene attraverso l’uso di uno dei seguenti parametri di ricerca:

- codice fiscale: consente di ottenere il domicilio digitale ad esso corrispondente al momento della consultazione;
- cognome, nome e provincia di residenza: consentono di ottenere il domicilio digitale ad essi corrispondente al momento della consultazione, nonché, in una scheda di dettaglio, il codice fiscale associato al domicilio;
- denominazione dell’ente e provincia in cui è stabilita la sede legale: consentono di ottenere il domicilio digitale ad essi corrispondente al momento della consultazione, nonché, in una scheda di dettaglio, il codice fiscale associato al domicilio;
- domicilio digitale: consente di ottenere il codice fiscale del soggetto o dell’ente a cui il domicilio è associato al momento della consultazione;
- domicilio digitale, codice fiscale e data: consentono di verificare se, alla data indicata, il domicilio digitale era associato al codice fiscale indicato.

